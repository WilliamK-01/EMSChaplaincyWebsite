---
title: "Wat is genade?"
date: "2026-01-24"
author: "Twenitha Fourie"
featured_image: "/assets/blog/WatIsGenade.png"
description: "Refleksie oor Goddelike genade ná die Mosselbaai-brande en die herstel van hoop in gemeenskappe."
tags: [genade,gemeenskap,chaplaincy]
---

Daar kom dae wanneer die storms in jou hart kom broei — bekommernisse en seer wat soos dorre bome in jou binneste begin groei. Dae wanneer soveel vrae op jou tong lê en jy alles wat op jou hart is met die wêreld wil deel. Dae wanneer die branders in jou breek en jy jou trane nie kan wegsteek nie.

Dan kom God se genade-dae: dit raak stil in jou en jy hoor Sy stem; jy voel hoe Hy jou styf vashou.

Dankie Here vir genadedae.

---

## Genade in die vuur

Met die onlangse brande in Mosselbaai het ek nie net genadedae beleef nie — ek het genademinute en -ure beleef. Daar is soveel mense wie se wêrelde in 'n oomblik tot die fondamente geskud is. Kosbare mense wat met net die klere aan hul lyf hul wonings moes ontruim.

Party het dapper en sterk voorgekom; ander kon eenvoudig nie staan nie. Ek noem hulle genademense. Hulle het in die oë van die vlamme gekyk en moes vlug. Tog het ek God se genade oor hulle gesien — 'n werklike hand van beskerming en troos, ongeag wat gebeur het.

---

## Wat is genade werklik?

Genade is soms so ’n reuse-woord dat ons nie altyd sy volle betekenis begryp nie. Maar genade is eenvoudig: dit word vrylik aan ons gegee om ons te heel te maak en nuut te maak. Genade neem die onsamehangende stukkies van ons lewens — die ou wonde, die modder en die skeur — en werk dit saam tot iets moois.

Genade neem ’n hart wat deur die modder gesleep is na ’n hemelse wassery en hang dit weer silwerskoon op. Genade verander moedeloosheid in hoop, bitterheid in vergifnis en verlore siele in ewigheidskinders.

---

## Genade in aksie

Deur genade kan ’n trooslose toekoms omgeskakel word in ’n lewe wat hoop vir môre hê. Dit gebeur ook deur die omgee-hart van ’n gemeenskap. Vir byna ses dae het vrygewige mense ons noodpersoneel gevoed; mense het kos, klere en meubels ingesamel sodat ons dit kon uitdeel aan diegene wat alles verloor het. Dit is genade in aksie.

Goddelike genade stel geen voorwaardes nie, skep geen verwagtinge nie en verwyt nooit. Dit bind verregte lapies mense se lewens aanmekaar tot ’n hemelse eenheid.

Ons kan hierdie onvoorwaardelike genade net met dankbaarheid omarm en dit ons eie maak.

---

## Slotgedagte

As EMS Chaplain is ek diep dankbaar teenoor ons Hemelse Vader vir die genade-dae waardeur ek Sy hande en voete hier op aarde kan wees. Kyk na jouself en onthou: God het jou ontsettend baie lief. Jy verdien genade. Glo dit en aanvaar dit.

Baie liefde,

Twenitha Fourie
